## Inquinamento indoor | 2015 | Federico Lo Porto

#####What it is

Il concept viene espresso come il:

> _"Documentare l'inquinamento indoor dell'università"_

In particolare ci si riferisce alla qualità dell'aria all'interno della sede universitaria, 
quello che respirano gli studenti, i docenti ed il personale tutto.

Questo, lo si fa tramite l'atto di:

> _"Piazzare dei sensori di rilevamento di gas nelle aule e nei punti nevralgici dell'università, 
e dei sensori di rilevamento di polveri sottili vicino le stampanti"._

L'intento dichiarato è di:

> _"far riflettere su come vengono vissuti determinati ambienti"_

> _"innescare un comportamento migliore"_

> _"sensibilizzare gli occupanti della struttura"_

#####What it could mean

Immagino che la sommatoria degli ultimi tre punti citati comporterebbe una visualizzazione/lettura negativa: 
l'aria è sempre consumatissima per l'alta concentrazione di persone in spazi relativamente piccoli 
e per i ventilconvettori impostati su temperature spropositate.
In questo caso ad _"innescare un comportamento migliore"_ ci pensano già emicranie e buonsenso.

Mi piace l'idea di visualizzare l'inquinamento provocato dai toner delle nostre stampanti, sempre accese, 
quasi un punto di ritrovo in sede. 
Purtroppo però, anche in questo caso, si tratterebbe di sottolineare un aspetto negativo e relativamente al 
quale abbiamo poco potere. 
In linea di massima non ci si può sottrarre alla richiesta di carta stampata da parte dei docenti per cui
_"innescare un comportamento migliore"_ sarebbe un po' difficoltoso.

Il fatto è che l'inquinamento da toner è pericoloso tanto quanto quello provocato dal traffico 
e non è assolutamente visibile (mi vengono in mente [loro](https://vimeo.com/20412632) e [loro](https://vimeo.com/1713136)) 
o "pubblicizzato" (vedi tutte le app che vogliono far diventare lo smartphone uno strumento di controllo della qualità dell'aria).

Come ci disse una volta uno dei nostri insegnanti _"il progetto vale una visione positiva"_ 
e spingerei per un'accezione positiva dell'aria di San Marino.

#####How it works

A prescindere dalle specifiche tecniche, si tratta di sensori che riescono a percepire le qualità dell'aria nell'ambiente nel quale sono posizionati. Quello che risulterà da un rilevamento attraverso questi oggetti sarà un valore digitale, 
un numero. A differenza del mio caso (il rumore) forse questo dato potrebbe risultare un po' meno leggibile per una
utenza che non ha dimestichezza con certe qualità (es.: _"il particolato nell'aria"_).

#####What if . . .

**Che cosa succederebbe se** la finestra si oscurasse all'aumentare del livello di polveri sottili provocate dalle fotocopiatrici? La luce del luogo cambierebbe, noi ce ne accorgeremmo e apriremmo la finestra per tornare a vederci e a respirare aria nella media (come suggerito da Tabellini). Forse alla fine fotocopieremmo anche meno. L'installazione sarebbe concentrata nello spazio delle stampanti. La stessa avrebbe senso se spostata all'ingresso, come richiesto da brief di committenza? No. E' un modo di capire quanto il dualismo fotocopiatrice/inquinamento indoor (ma anche aria consumata/inquinamento indoor) tocchi solo la praticità della sede universitaria e non abbia un risvolto più sottile, un valore ulteriore.

**Che cosa succederebbe se** visualizzassimo/mostrassimo all'ingresso il _"non-inquinamento outdoor"_? Sarebbe utile a trasmettere il senso di pulizia del posto in cui vive e respira UniRSM (lo dico basandomi sul luogo comune "montagna=aria pulita", da verificare insomma). 
Immagino l'installazione come un qualcosa che accolga, rassicuri e doni serenità a chi entra, che riesca a strappare un sorriso ogni mattina agli studenti. Immagino uno scenario un po' etereo, con la luce ed il chiarore che la fanno da padrone. L'abbraccio a cui mi riferivo nella mappa creata le volte scorse per raccontare il [calore](http://i.imgur.com/LAzNbUd.jpg?1) era più orientato verso la sensazione di calore fisico; in questo caso invece immagino che esprima la freschezza dell'aria di San Marino.

---

#####References

[Immaterials: light painting WiFi - Timo Arnall, Jørn Knutsen, Einar Sneve Martinussen](https://vimeo.com/20412632)

[Toy emissions - HeHe](https://vimeo.com/1713136)

[Pulse room - Rafael Lozano-Hemmer](https://vimeo.com/33929358)

[Big heart NYC - B.I.G](https://vimeo.com/80903304)

[Nimbus - Berndnaut Smilde](http://www.dezeen.com/2013/08/02/nimbus-green-room-by-berndnaut-smilde/)

[Think - Jane Ro](http://www.janeujro.com/IBM-THINK)

